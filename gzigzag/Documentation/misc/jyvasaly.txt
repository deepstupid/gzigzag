Uudet tiedonhallintamenetelmät älykkäässä automaatiossa

Taustaa

Monissa ohjelmistoprojekteissa kehitys aloitetaan pienestä mallista
ja käyttöliittymätestaus suoritetaan laboratorio-oloissa pienellä
tietomäärällä.  Tässä lähestymistavassa ongelmana on, että tietomäärän
ollessa pientä ihminen pystyy itse rakentamaan mielessään
yleiskuvan ja tiedon sisältämät rakenteet, mutta kun tietomäärä kasvaa,
rakennetun järjestelmän rajat tulevat helposti vastaan.

Esimerkiksi sähköpostin lukemisessa huonokin käyttöliittymä toimii, jos
päivässä saapuu yksi tai kaksi viestiä, mutta päivittäinen 100-200 viestin
tulva vaatii aivan erilaisia työkaluja kuin useimmat olemassaolevat
sähköpostiohjelmat tarjoavat.  Tämän vuoksi monet tietotyötä tekevät
ihmiset kokevat hukkuvansa informaatiotulvaan; tietokoneet eivät tarjoa
sopivia työkaluja kaiken saapuvan informaation käsittelemiseen.

Yhteinen nimittäjä monille ongelmallisille systeemeille on,
että vastaanotettavan tiedon rakenne on etukäteen päätetty
ja jäykkä. Esimerkiksi sähköpostiohjelmat tarjoavat usein vain
joukon postilaatikoita, joista kukin sisältää listan viestejä, ja
käyttöjärjestelmät tarjoavat jäykän hierarkisen tiedostorakenteen, jossa
käyttäjän on tietoa tallentaessaan päätettävä sille nimi ja sijoitettava
se johonkin hakemistoon.  Ohjelmien kaatuilemisen vuoksi on tavallista
pitää useita varmuuskopioita vanhoista versioista, mikä tekee jonkin
tietyn tekstin löytämisen hyvin vaikeaksi.

Ted Nelson on 1960-luvulta lähtien peräänkuuluttanut suurempaa
rakenteellisuutta tietokoneissa: hän on käyttänyt mm. vertauskuvaa
"tietokoneen käyttäminen paperin simulointiin on kuin se, että
revittäisiin 747-lentokoneen siivet pois ja ajettaisiin sitä bussina
maantiellä".  Ted Nelson ei itse ohjelmoi, mutta on kehittänyt
merkittäviä ajatuksia rakenteellisista systeemeistä: Xanadu-rakenteen
ja ZigZag-rakenteen.  Nämä rakenteet täydentävät toisiaan ja muodostavat
yhdessä hyvin mielenkiintoisen kokonaisuuden, jota GZigZag-tutkimusryhmä
on toteuttamassa.

Xanadu-rakenne liittyy läheisesti materiaalin kopiointiin ja
lainaamiseen. Perinteisesti ohjelmoijille opetetaan alusta lähtien,
että teksti on merkkijonoja, ja merkkijonot ovat kirjaimellisesti jonoja
merkkejä; tekstiin ei liity mitään muuta kuin se, mitkä kirjainmerkit
siinä sattuvat olemaan; tekstin kopioiminen paikasta toiseen tarkoittaa,
että kirjainmerkkejä kuvaavat numerot kopioidaan. Tällä filosofialla
rakennetuissa järjestelmissä alkuperäisen tekstin ja kopioidun tekstin
välillä ei ole mitään yhteyttä; jos ihminen haluaa sellaisen muistaa,
hänen täytyy itse muistaa kopioineensa jotakin.  Xanadu-mallissa
asia on toisin: siinä tekstin perusyksikkö ei ole kirjainmerkki
vaan näppäimenisku: se merkki "a", joka kirjoitettiin 5.8.01 osana
sähköpostia on täysin eri asia kuin se merkki "a", joka kirjoitettiin
11.10.01 osana tätä tekstiä.  Kirjoitushetkellä kukin merkki saa pysyvän,
maailmanlaajuisesti juuri sen näppäimeniskun yksilöivän tunnisteen. Kun
Xanadu-mallissa kopioidaan materiaalia, ei kopioida pelkästään sitä
tietoa, että kyseessä on "a"-kirjain, vaan tieto siitä, mikä näppäimenisku
on kyseessä.

Olennainen osa Xanadu-järjestelmää on järjestelmässä olevien samojen
merkkien automaattinen etsiminen ja näyttäminen. Esimerkiksi jos käyttäjä
lähettää osan tekstitiedostoa sähköpostitse toiselle käyttäjälle ja toinen
käyttäjä vastauksessaan lainaa osan tätä tekstitiedostoa, niin tämän
jälkeen katsoessaan alkuperäistä tekstitiedostoa käyttäjä voi halutessaan
nähdä molemmat sähköpostiviestit, joissa sen sisältöä on lainattu.

Nykyisiin järjestelmiin perehtyneelle tämä saattaa tuntua tuhlaavaiselta,
koska kutakin merkkiä kohden joudutaan tallettamaan enemmän
tietoa. Toisaalta lisätiedon määrä on hyvin pieni, kun otetaan huomioon
se, että useimmiten merkkejä ei kopioida paikasta toiseen yksitellen ja
voidaan siis tallettaa yhtä aikaa usealle merkille se, mistä ne on otettu.



ZigZag-rakenne vuorostaan liittyy eksplisiittisesti rakennettaviin
tietorakenteisiin, toisin kuin Xanadu-rakenne, joka rakentuu tavallaan
itsestään. ZigZag-rakenne on moniulotteinen, lukusuorien lailla toimiviin
dimensioihin perustuva rakenne.  Kaikki kytkennät ZZ-rakenteessa ovat
kaksisuuntaisia, mikä helpottaa rakenteen käsittelyä huomattavasti;
suuri osahan tavallisten järjestelmien virheistä johtuu vääriin
paikkoihin sojottavista yksisuuntaisita pointtereista.  ZigZag-rakenne
on lisäksi joustava: siinä ei ole ennalta asetettua jäykkää rakennetta
kuten esimerkiksi hierarkisessa tiedostojärjestelmässä on. Mitä tahansa
voidaan kytkeä minne tahansa.


Tavoitteet; joustavan tiedonhallinnan käyttö automaatiossa

Automaatiojärjestelmiä kehitettäessä, testattaessa ja käytettäessä
joudutaan käsittelemään suuria määriä tietoa prosessin tilasta,
järjestelmän toiminnasta ja mahdollisista ongelmatilanteista.

Perinteiset tietojärjestelmät tekevät tällaisen tiedon käsittelemisen
vaikeaksi, koska tieto on yleensä "vangittuna" jonkin tietyn sovelluksen
sisään ja muistiinpanojen ja kytkentöjen tekeminen on mahdotonta.

ZigZagin perusfilosofiaa on, että käyttäjä voi halutessaan kytkeä mitä
tahansa mihin tahansa. Esimerkiksi ongelmatilanteen ajanhetken mittaustulokset
ongelmatilanteita yleisemmin käsittelevään muistioon. Tällöin muistiota
edelleen kirjoitettaessa ja asioitten vähitellen selkeytyessä muistiosta
on helppo palata alkuperäiseen dataan ja tarkastella jotakin toista
muuttujaa, jonka tärkeys havaittiin vasta myöhemmin.

Samoin, kytkennät ovat kaksisuuntaisia: jos joku muu myöhemmin katsoo
samaa ajanhetkeä, tietokone näyttää hänelle, että siihen ajanhetkeen
joku toinen on kytkenyt tämän virhetilannemuistion.

Joustavat visualisaatiot voidaan toteuttaa siten, että tämänhetkiseen
käsiteltyyn asiaan liittyvät asiat kelluvat näytön marginaaleissa.

